# 08. Januar 2016
I dag er den offisielle starten for prosjektet som skal levere en løsning klar for å tas i bruk etter vinterferien.

Utfordringen som ligger foran oss er en bedre måte å håndtere varsler til elever i den videregående skole.
Dersom man står i fare for å få nedsatt karakter, eller ikke å få karakter i det hele tatt har man krav på å motta et skriftlig varsel tidsnok til å kunne rette opp (hvis mulig).
Det er en antagelse om at det mulig å forbedre måten å gjøre dette på.

## Gevinstverksted
Det var en godt sammensatt gruppe som var deltagere på gevinstverkstedet i dag.
- 1 lærer fra videregående skole
- 1 fagforeningsrepresentant med lærerbakgrunn
- 1 arkivansatt med bakgrunn fra arkiv på videregående skole
- 1 prosjektleder
- 1 fasilitator
- 2 utviklere

Er svært fornøyd med at vi som utviklere fikk være med på dette. I forrige prosjekt ([Skoleskyss]()) ble vi sittende litt på sidelinjen.
Våre innspill etter den prosessen er at vi må være med på gevinstverkstedene og de involverte må være tilstede eller ha mye tettere kontakt med oss under utvikling testing.
Dette er ikke nye tanker, men det er bra det ble tatt til etteretning likevel.

Et gevinstverksted er en kartlegging av arbeidsprosessesser. Med en rull gråpapir og post-it lapper identifiserer man alt arbeid som blir gjort og hvem som gjør det.
Er det spesielle utfordringer på et punkt noteres det ned. Alle involverte skal med, både avsendere og mottagere.

Etter at alt var ferdig var det enkelt å se et par åpenbare forbedringsmuligheter. En del var i forbindelse med hendelser før et varsel i det hele tatt oppstår, men det er utenfor scopet av dette prosjektet.
Litt forenklet kan man si at varselet skal gjennom 3 faser.
- Produksjon (varselet blir skrevet)
- Distribusjon (varselet sendes til de som skal ha det)
- Arkivering

Tidsmessig er det ikke så mye å hente på produksjon. I alle fall ikke får man tar tak i alt som ligger i forkant av et varsel.

Distribusjon og arkivering var derimot gode kandidater for automatisering og innsparing av tid. 
Hvert varsel kunne gi 30 - 60 minutters manuelt arbeid i disse to leddene. Vi sender 7500 varsler pr år.

## Veien videre
Varslene skrives i dag i Fronter. Vi kunne tenke oss at man fortsatte med det og så konsentrere oss om å utvikle løsninger for distribusjon og arkivering.

Finner ut at modulen for distribusjon må hete [Roy](https://github.com/telemark/roy). Oppkalt etter postmannen Roy Amundsen i den fantastiske filmen Budbringeren.

Arkivmodulen får navnet [Laurentius](https://github.com/telemark/laurentius). Arkivarenes helgen.

[Forsiden](../index.md)  |  [11. januar 2016 ->](2016-01-11.md)